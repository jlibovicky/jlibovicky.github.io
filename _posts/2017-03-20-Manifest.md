---
layout: post
title: Počítačová lingvistika 21. století – soukromý manifest jejího věčného studenta
---

V tomto příspěvku se pokusím zaujatě a angažovaně shrnout, co je to počítačová
(chcete-li komputační nebo matematická) lingvistika, jaké jsou její současné
problémy a proč i přes to fascinujícím oborem, kterým má smysl se zabývat.

Počítačová lingvistika je cosi mezi vědním a technickým oborem, který si klade
za cíl používat matematické modely k popisu přirozeného jazyka (jako je třeba
čeština nebo angličtina, nikoli třeba programovacích jazyků) a vytvářet
technologické aplikace těchto modelů.  Ze své podstaty je to multidisciplinární
obor, který zahrnuje něco málo z klasické jazykovědy, umělé inteligence,
matematiky a informatiky jako řemesla.

Snaha o počítačové zpracování jazyka je zde od počátku umělé inteligence jako
vědního oboru. Ostatně i slavný _Turingův test_, který je někdy považován za
kritérium přiznání statutu inteligence nějakému stroji, počítá s tím, že stroj
bude schopen s člověk komunikovat v přirozeném jazyce. Umělá inteligence se
v posledním půlstoletí ubírala poněkud jiným směrem – především ke snaze
modelovat nějaké základnější lidské kognitivní schopnosti a modelování nějakých
agentů, kteří snaží nějak interagovat se svým prostředím. Počítačová
lingvistika se snahou modelovat jazyk, aniž za tím musela být umělá inteligence
v obecném slova smyslu, se konstituovala jako samostatný vědní obor.

V posledních třiceti letech prošla počítačová lingvistika pozoruhodným vývojem,
kdy se dostala od základního výzkumu k inženýrské praxi. Zároveň při tom
vykonala poměrně dlouhou cestu od svého v jistém smyslu mateřského oboru,
formální lingvistiky, která se snaží formální (matematický, algebraický) popis
jazykových struktur – tak dlouhou cestu, že už si dnes tyto dva obory prakticky
nerozumí.

# Lingvistika jako skoro přírodní věda

Současná lingvistika je svým důrazem na deskriptivní (popisuje jevy tak jsou,
nepředepisuje, jak by měl vypadat) a synchronní (popisuje jazyk v jeho
současném stavu, ne z hlediska jeho vývoje) pohled na jazyk metodologicky
v mnohém podobá přírodním vědám. Takový pohled ostatně vyhovuje i vývoji
technologických aplikaci – když vyrábím strojový překladač, nezajímá mě ani
tolik, jak by se věci měly psát nebo říkat, ale jak je ve skutečnosti píší nebo
říkají uživatelé strojového překladače.

Lingvisté dnes při teoretické práci využívají tzv. jazykové korpusy. To jsou
databáze textů sebraných z nejrůznějších různých zdrojů. Často jsou to
publicistické texty (žurnalisté jsou co se týče množství textů nesmírně plodní)
nebo beletrie, ale sbírají se korpusy běžné mluvené řeči, stahuje se jak se
lidé baví na sociálních sítích atd. V korpusech se automaticky nebo ručně
anotují různé jevy a lingvisté s nimi kvalitativně i kvantitativně pracují.
Lingvistické teorie už dnes nezískávají své místo na slunci tím, že by jeden
lingvista svými argumenty přesvědčil ostatní lingvisty. Pro platnost hypotéz
je rozhodující, jestli se potvrdí v korpusech.

Přírodní vědy se často metodologicky opírají o kritický racionalizmus Karla
Poppera. Pro vědecké hypotézy je podstatná jejich falzifikovatelnost. Za platné
vědecké teorie považujeme ty, které nebyly empiricky (typicky experimentálně)
vyvráceny. Teorie platí, dokud neučíme pozorování, která by ji vyvrátila.
V jistém smyslu platí ale i potom. Objev speciální teorie relativity
nezpůsobil, že by ihned spadly všechny mosty, jejichž statika byla vypočítána
pomocí Newtonovské mechaniky. Dokonce se nic ani nezměnilo na tom, jakým
způsobem se statika mostů dodnes počítá (pokud odhlédneme od toho, že
logaritmické pravítko nahradily počítače). Je-li vědecká teorie v rozporu
s pozorováními, je potřeba hledat nějakou novou teorii, která pozorování
vysvětlí lepším způsobem – přesněji, bezesporně, elegantněji – sílu a
prediktivní schopnosti přdchozí teorie to ale nijak nemění.

Lingvistika v tomto ohledu pracuje obdobně jako přírodní vědy. Snaží se budovat
takové teorie, které statisticky testuje pomocí nasbíraných pozorování –
jazykových korpusech. Zároveň ale nelení a činí další a další pozorování, sbírá
nová data (zvětšuje korpusy, zahrnuje nové jazyky), která potenciálně mohou
některé teorie vyvrátit.

# Teorie a status skutečnosti

Vědecké teorie často přichází s teoretickými entitami, o kterých, jakkoli se
mohly jevit bizarní v době jejich objevu, věříme, že jsou skutečné – a to nejen
vědecká komunita, která s těmito pojmy pracuje, ale i široká veřejnost.

Pro přijetí nově postulované teoretické entity vědeckou veřejností je důležité
to, že elegantně řeší problémy, které měli insideři oboru v předchozím
teoretickém rámci svého oboru. Předpoklad nové entity jim dává možnost
vysvětlit předtím nevysvětlená pozorování nebo je vysvětlit přesněji nebo
elegantněji.

Proto, aby byla teoretická entita přijata jako existují u široké veřejnosti, je
potřeba ještě něco dalšího. Například teorie strun vysvětluje pro insidery
z teoretické fyziky elegantně mnoho pozorování. Přesto představa, že žijeme
v jedenácti rozměrech, z nichž sedm se kamsi zašmodrchalo, není obecně
přijímanou představou o světě. Naopak málokdo se pozastaví nad takovou
samozřejmostí, že hmotný svět kolem nás  „ve skutečnosti“ paradoxně hlavně
volné místo, v němž se čas od času mihne nějaká elementární částice. Tato
„skutečnost“ je v rozporu s přirozenou zkušeností úplně stejně jako sedm
zašmodrchaných rozměrů.

Dovolím si zde tvrdit, že o tom teoretické entity vědy jsou obecně považovány
za existující rozhodují technologické aplikace, které jsou na těchto
teoretických poznatcích založeny. Technologické artefakty jsou na rozdíl od
teorií součástí zkušenosti každého z nás. Hardware počítače, na kterém píšu
tento text, stojí na technologiích, které s existencí elementárních částic
pracují jako se samozřejmostí. Znalost teorie relativity nám umožňuje
provozovat satelitní navigaci. I díky tomu snáze uvěřím, že pokud budu cestovat
rychlostí blížící se rychlosti světla, poběží pro mě čas jinou rychlostí, než
těm, kteří zůstanou doma a nikam nepoletí.

Technologie jsou viditelnou a hmatatelnou součástí naší běžné zkušenosti –
proto nemůžeme teoretické koncepty, které za nimi stojí nelze je tak ignorovat.
Pokud se pustím do nějaké spekulativní sociologie, mohu tvrdit, že i proto může
být tak snadné popírat existenci globálního oteplování nebo darwinistickou
evoluci, které žádné technologické aplikace nemají. A sedm zašmodrchaných
rozměrů teorie super strun, no to už je přece úplný blábol.

# Lingvistika a technologie

Ještě před dvaceti lety se zdálo, že počítačové zpracování jazyka může
poskytnout stejné ujištění o skutečnosti lingvistických teorií jako inženýrské
obory fyzikálním teoriím. Metody počítačového zpracování jazyka dlouhou dobu
lingvistické teorie využívaly a bylo v nich explicitně naprogramováno velké
množství jazykovědných pravidel. Po začátku jednadvacátého století se začalo
ukazovat, že lépe než systémy, do kterých je jazykovědná znalost explicitně
zanášena programátorem, fungují ty systémy, které se učí z dat pomocí
strojového učení. S postupem času (a také rostoucím výkonem hardwaru) klesalo
množství expertní znalosti o jazyce, které bylo nutné naprogramovat, a rostla
míra, do které se systémy učily z dat. Složité systémy jako rozpoznávání řeči,
strojový překlad nebo automatická sumarizace textu se učí od začátku do konce
pomocí neuronových sítí, aniž by tyto modely v sobě měly nesly jakoukoli stopu
lingvistiky. Technologie si tak našly svou vlastní cestu a dnes fungují
prakticky nezávisle na pochopení jazyka, které nám lingvistika může poskytnout.

Díky tomu se dnes nacházíme v jedinečné situaci, kdy nejnovější jazykové
technologie existují zcela mimo rámec jazykovědných teorií. Výsledky
experimentů ve fyzice se dají předpovědět podle teorie. Když se dělají
experimenty s hlubokým učením pro zpracování přirozeného jazyka, žádná taková
teorie, které by dovedla předpovědět výsledek experimentu, neexistuje. Je jen
výzkumníkova či vývojářova (dobře matematicky podložená) intuice, která se buď
empiricky potvrdí nebo nepotvrdí. Často to může vypadat, že má výzkumník předem
připravené vysvětlení pro pozitivní i negativní výsledek a čeká, jak dopadnou
jeho výpočty.

Skoro až zázračný úspěch hlubokého učení a neuronových sítí pro zpracování
přirozeného jazyka považuji za natolik zásadní, že když se mě někdo zeptá, jaký
si myslím, že je jazyk, ani mě nenapadne přemýšlet o tom, co jsem se naučil
z jazykovědy, ale odpovím, že je právě takový, že je možné ho efektivně
zpracovávat umělými neuronovými sítěmi. Co to přesně pro jazyk znamená, nevím,
ale považuji za důležité to zjistit a lingvistika to zatím vysvětlit neumí.

Tím netvrdím, že dnešní jazykovědné teorie jsou nesmyslné a od začátku
k ničemu. Naopak, poskytují konceptuální rámec, bez kterého bychom se o jazyce
nedokázali nijak smysluplně bavit. Lingvistické teorie dokazují svou velikou
užitečnost tím, že umožňují popsat jinak nepopsatelné jevy napříč jazyky a
kulturami, umožňují nám efektivně se učit svůj mateřský jazyk i cizí jazyky.
Jejich užitečnost se ale začíná vytrácet tehdy, když se snažíme naprogramovat
nějaký systém pro práci s přirozeným jazykem. Stejně tak je Newtonovská
mechanika výborným nástrojem pro většinu inženýrských oborů jako je
stavebnictví nebo strojírenství. Za okolností, kdy se objekty pohybují velmi
vysokými rychlostmi, se její užitečnost začíná vytvářet. Tak jako skvělé mít
teorii relativity, která dokáže sjednotit mechaniku malých i velký rychlostí,
bylo by skvělé najít takové jazykovědné teorie, které poslouží stejně jako
stávající teorie a zároveň vysvětlí, proč funguje strojové učení na zpracování
přirozeného jazyka tak dobře.

# Kam s počítačovou lingvistikou

V kontextu fungování nejnovějších systémů, je potřeba si dát pozor, z čeho
stává inženýrství, které stejně dělají efektivněji soukromé firmy než veřejné
instituce, a upřít veřejnou podporu na otázky, které by bez veřejné podpory
zůstaly bez odpovědi. Počítačové lingvistice se v jistém směru stala podobná
věc jako kosmonautice – z exkluzivního vědecko-technického oboru financovaného
vládami se stal technologický byznys jako každý jiný. Kolem Země obíhají
soukromé satelity vynášené na oběžnou dráhu soukromými raketami, přestože ještě
před půlstoletím bylo dobývání kosmu vědeckou záležitostí, která se neobešla
bez štědré podpory z veřejných zdrojů.

Nehodlám vznášet teze o tom, že nové technologie vytváří výhradně trh a žádná
veřejná podpora ničeho, co jednou zavání čímkoli praktickým jen trh deformuje.
Naopak, veřejné finance jsou pro vznik náročných komplexních technologií
zásadní. Moderní technologický svět stojí na objevech, které umožnila štědrá
finanční podpora z veřejného sektoru. Internet vznikl jako americký armádní
projekt. Za dnešními úspěchy hlubokého učení stojí dlouholetá vytrvalá finanční
podpora Kanadské vlády. Je ale třeba vystihnout moment, kdy už veřejná podpora
není pro obor nezbytná jako třeba už ve zmíněném případě satelitní komunikace.

Dnes už není pravda, že by strojový překlad byl základním výzkumem, do kterého
by bylo nutné investovat veřejné prostředky. Není to ani syntaktická analýza
textů nebo rozpoznávání mluvené řeči – to vše jsou dnes dobře aplikačně
zvládnuté úlohy, na kterých technologické firmy dosahují srovnatelných nebo
lepších výsledků než akademické instituce. Není tedy důvod, aby se hlavním
motivací počítačové lingvistiky bylo vylepšování technologií pro zpracování
přirozeného jazyka, stejně jako není úkolem veřejného výzkumu vylepšovat motory
automobilů. (Tím samozřejmě nechci tvrdit, že by vývoj byl v porovnání
s výzkumem něco podřadného – je to stejné intelektuální dobrodružství
s praktickými výsledky nakonec.) Práce na aplikacích má samozřejmě tu výhodu,
že se na ní dobře ukazuje nějaký pokrok. Snížení chybovosti nějakého složitého
systému je nezpochybnitelný výsledek, který se snadno vykáže grantové agentuře
– dokud si grantové agentury nevšimnou, že zpracování jazyka dávno není
základní výzkum. Velkým technologickým firmám také zcela jistě vyhovuje, že
veřejné rozpočty financují výzkum inovací, které mohou velmi rychle uplatnit ve
svých komerčních aktivitách.

Neznamená to ovšem, že by počítačová lingvistika měla v akademickém světě
zaniknout.  Experti v akademické sféře musí být stejně zdatní jako experti
v technologických společnost nejen proto, aby mohli smysluplně působit jako
pedagogové, ale především proto, aby mohli nově vznikající technologie mohly
být efektivně pod veřejnou kontrolou.

Počítačová lingvistika na akademické půdě se tedy může zaradovat, že z ní
pokrok sňal břímě generování technologických inovací. Akademický výzkum
počítačové lingvistiky má teď jedinečnou možnost využívat a rozvíjet současné
technologie takovým způsobem, abychom systematicky sbírali pozorování o jazyce,
které budou moct konečně vést k takovým jazykovědným teoriím, které překonají
pole působnosti těch současných a zahrnou v sobě i znalost o jazyce, kterou nám
dává zkušenost s jeho automatickým zpracováním.
