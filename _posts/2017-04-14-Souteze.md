---
layout: post
title: Nesnesitelná soutěživost umělých inteligentů
---

__[English version of the post](/2017/04/14/Shared-tasks.html)__

Odmala jsem si myslel, že biatlon je divný sport. Vrtalo mi hlavou, jak někoho
napadlo soutěžit v tak odlišných věcech jako je ježdění na lyžích a střelba. O
trochu větší překvapení přišlo, když jsem se dozvěděl o existenci moderního
pětiboje. Díky této průpravě mě nemohlo překvapit, když jsem se dozvěděl o tom,
že se soutěží i ve strojovém překladu nebo automatickém větném rozboru a
dalších informatických úkolech.

# Soutěže umělých inteligencí

Informatických soutěží je mnoho v oborech, které by se daly nazvat umělou
inteligencí, opravdu hodně a každoročně ročně přibývají nové soutěže a nové
disciplíny. Vědců na světě přibývá a je potřeba ukojit jejich soutěživost. Čím
více soutěží, tím je také větší šance v nějaké vyhrát. Samozřejmě ne každá
soutěž vypadá jako když se [Deep
Blue](https://en.wikipedia.org/wiki/Deep_Blue_versus_Garry_Kasparov) nebo
[AlphaGo](https://en.wikipedia.org/wiki/AlphaGo_versus_Lee_Sedol) snaží porazit
velmistry nejtěžších deskových her, kdy je velké vědecko-technické snažení
zakončené bujarým jásotem desítek inženýrů v místnosti, které nápadně připomíná
řídící středisko NASA.

Soutěže mají mnohem méně okázalý a dramatický průběh. Organizátoři obvykle dají
soutěžícím týmům k dispozici trénovací data, na kterých mohou své systémy
připravit, nějaká testovací data, na kterých si mohou ověřit úspěšnost svých
systémů a jasně zadaný způsob (třeba software), jak úspěšnost změřit. Data, na
kterých se soutěž vyhodnocuje, organizátoři ponechají v tajnosti, aby soutěžící
týmy nemohly podvádět a neušily systém na míru známým testovacím datům.

V případě už zmíněného strojového překladu jsou tedy trénovací data veřejně
dostupné tzv. paralelní korpusy – milióny nebo dokonce miliardy vět, které jsou
navzájem svým překladem, které se buď podařilo sesbírat automaticky na
Internetu nebo jsou to například vícejazyčné texty, které ve velkém produkují
nejrůznější evropské a mezinárodní instituce. Jako testovací data se používají
novinové články, které se nechávají přeložit speciálně kvůli soutěži, aby
nebylo možné jejich překlady někde na Internetu vyhledat.

Strojový překlad není jedinou úlohou, ve které se soutěží. Soutěží se
v lecčems, často i ve velmi specializovaných úkolech, u kterých by většinu lidí
ani nenapadlo, že mohou existovat. Jiné úlohy jsou naopak velmi prakticky
zaměřené a některé soutěže díky své srozumitelnosti pro širokou veřejnost
dokázaly získat i poměrně hodně mediální pozornosti. Netflix vypsal v roce 2009
cenu milion dolarů pro toho, kdo vytvoří nejlepší systém na [doporučování filmů
pro uživatele](https://en.wikipedia.org/wiki/Netflix_Prize) na základě toho,
jak uživatelé hodnotili filmy a seriály v minulosti a jaké filmy se líbí jiným
uživatelů. Mediálně vděčné jsou také soutěže, které se se nakonec odehrávají
mimo počítače, jako soutěže v [robotickém
fotbalu](https://en.wikipedia.org/wiki/RoboCup) nebo [DARPA Grand
Challenge](https://en.wikipedia.org/wiki/DARPA_Grand_Challenge), kde soutěží
autonomní vozidla. Jen tak pro zajímavost, v prvním ročníku v roce 2004 žádné
soutěžících aut nezvládlo překonat 240 km dlouhou trasu v Mohavské poušti.
Dnešní autonomní vozidla se už testují v městském provozu.

# Překládáme o závod

Soutěž ve strojovém překladu pořádá Asociace počítačové lingvistiky při svých
konferencích od roku 2006. V prvním roce se soutěžilo pouze na jazykovém páru
němčina-angličtina, od roku 2007 se soutěží ve více jazykových párech, mezi
kterými díky aktivitě Karlovy Univerzity nikdy nechyběla čeština, přestože
ostatní se jazyky se v průběhu let mění. Kromě automatických metrik, hodnotí
překlad i lidé.

Díky každoroční soutěži tak můžeme snadno sledovat, jak se kvalita
automatického překladu vyvíjí. Na následujících ukázkách, je vidět, jak se
zlepšila kvalita překladu za posledních devět let. Ukázky jsou z vítězných
systémů v daném roce.

**2008**

| *Angličtina*                       | *Čeština*                             |
|:-----------------------------------|:--------------------------------------|
|The skyward zoom in food prices is the dominant force behind the speed up in eurozone inflation. | Na skyward přiblížit ceny potravin je rozhodující za urychlit v eurozóně inflace. |
| November price hikes were higher than expected in the 13 eurozone countries, with October's 2.6 percent yr/yr inflation rate followed by 3.1 percent in November, the EU's Luxembourg-based statistical office reported. | V listopadu cenové zvýšení vyšší, než se čekalo na 13 země eurozóny, s. října's 2,6 procenta Yr / Yr míru inflace a 3.1 procent v listopadu, EU's luxembourg-based Statistickému úřadu. |
| Official forecasts predicted just 3 percent, Bloomberg said. | Oficiální předpovědi předpověděl, jen 3 procenta, Bloomberg řekl. |
| As opposed to the US, UK, and Canadian central banks, the European Central Bank (ECB) did not cut interest rates, arguing that a rate drop combined with rising raw material prices and declining unemployment would trigger an inflationary spiral. |Na rozdíl od USA, Británie, a kanadskou centrální banky, Evropská centrální banka (ECB) snížit úrokové sazby, tvrdí, že je všechno v kombinaci s rostoucí ceny surovin a klesající nezaměstnanosti způsobilo inflační spirále. |

**2012**

| *Angličtina*                       | *Čeština*                             |
|:-----------------------------------|:--------------------------------------|
| Today, the Ukraine parliament dismissed, within the Code of Criminal Procedure amendment, the motion to revoke an article based on which the opposition leader, Yulia Tymoshenko, was sentenced. | Dnes, Ukrajina parlament odvolal, v rámci trestního řádu změně návrhu na zrušení článek na jehož základě byl odsouzen opoziční vůdce, Julia Tymošenková. |
| The amendment that would lead to freeing the imprisoned former Prime Minister was revoked during second reading of the proposal for mitigation of sentences for economic offences. | Pozměňovací návrh, který by vedl k osvobození uvězněného bývalého předsedy vlády byla zrušena při druhém čtení návrhu na zmírnění trestů za trestné činy hospodářské. |
| In October, Tymoshenko was sentenced to seven years in prison for entering into what was reported to be a disadvantageous gas deal with Russia. | V říjnu byl Tymošenková odsouzen k sedmi rokům ve vězení pro vstup do toho, co bylo hlášeno, že nevýhodné smlouvy o dodávkách plynu s Ruskem.
| The verdict is not yet final; the court will hear Tymoshenko's appeal in December. | Verdikt ještě není konečné, soud vyslechnout odvolání Tymošenkové v prosinci. |

**2016**

| *Angličtina*                       | *Čeština*                             |
|:-----------------------------------|:--------------------------------------|
| Last but not least, the Karlovy Vary Region lacks social care wards focusing on the treatment of Alzheimer's disease. | V neposlední řadě Karlovarský kraj postrádá sociální péči se zaměřením na léčbu Alzheimerovy choroby. |
| As there is a lack of such wards across the whole country, it could also serve other regions as an 'Alzheimer centre'. |  Vzhledem k tomu, že v celé zemi chybí takové oddělení, mohly by posloužit i jiné regiony jako "Alzheimer centrum". |
| According to the recommendations, hospitals should prepare for the introduction of so-called follow-up wards that would be funded through European subsidies. | Podle doporučení by se nemocnice měly připravit na zavedení takzvaných následných oddělení, které by byly financovány z evropských dotací. |
| "These are beds that would follow on from super-specialised medical care fields and create space for the transfer of patients following, for example, a cardiological, neurological, transplantation or other procedure," states the regional concept for care wards. |"Jedná se o lůžka, která by navazovala na superspecializované lékařské obory a vytvořila prostor pro přesun pacientů v návaznosti například na kardiologické, neurologické, transplantační či jiné procedury," uvádí krajský koncept pro péči. |
| New services could also be offered in psychiatric care. | Nové služby by se mohly nabízet i v psychiatrické péči. |

Jak je vidět, kvalita strojového překladu se za 8 let výrazně posunula. Otázkou
zůstává, jak moc velkou roli v tom hrálo právě každoroční pořádání soutěže. Na
druhou stranu archiv soutěže nám může dobře posloužit k analýze vývoje
strojového překladu.

# Soutěžit či nesoutěžit?

Pořádání soutěží má několik zjevných výhod. Většina vědeckých publikací se
obvykle soustředí na nějaké relativně drobné aspekty úloh a příliš se nevěnuje
celku. Typický závěr experimentálního vědeckého článku o strojovém učení je:
vymysleli jsem chytrý model, který o něco málo vylepšuje nějaký základní model
v nějakém ohledu. Jak se jednotlivá zlepšení navzájem ovlivňují ale už typicky
není vědecky zajímavé – jsou to věci, které už někdo vymyslel a zbývá je jenom
vyzkoušet za různých okolností. Jsou také věci, které „každý ví", a tak není
potřeba je přece zkoušet. Například to, že když budu kombinovat více podobných
modelů, bude každý dělat trochu jiné chybu a jejich zprůměrování pravděpodobně
dosáhnu lepších výsledků – lze to očekávat a není nijak vědecky zajímavé.

Pokud se ale jedná o soutěž, každý trik, který zlepší výsledek, se hodí. Nejde
tu o vědecký přínos nápadu a inovativnost – jde o to využít know-how ze čtení a
psaní vědeckých publikací a odvést co nejlepší inženýrský výkon, předvést svou
pečlivě piplanou technologii v praxi. Pokud se navíc soutěží na předem
neznámých datech, nabízí soutěže celkem férové srovnání metod.

Pořádání soutěží může mít i jisté nevýhody. Pokud by se stalo, že by výzkumníci
začali považovat úspěch v soutěži za hlavní měřítko svého vědeckého úspěchu,
mohlo by se časem stát, že výzkum se na jejich instituci pomalu promění na
vývoj. Budou sice v soutěži vítězit, přestože jejich skutečný vědecký přínos
bude relativně malý.

Dalším problémem je, že žádná metrika není dokonalá. Pro mnoho úloh (analýza
emocí v textu, významová podobnost slov) ani v principu není možné nějakou
doopravdy dobrou metriku vymyslet. K vítězství v soutěži pak může pomoct to, že
soutěžící optimalizují vzhledem k nějakým slabým stránkám používaných metrik.
To vedlo v oblasti strojového překladu k tomu, že se kromě samotného překladu
soutěží i v tom, jak automaticky měřit kvalitu strojového překladu tak, aby co
nejvíce odpovídala lidskému hodnocení. Kvalitu těchto metrik je ale potřeba
také nějak měřit a není moc jasné jak. Soutěž v tom, jak měřit kvalitu měření
kvality strojového překladu se ovšem zatím nekoná.

Ten, kdo najde slabinu hodnocení, může uspět, přestože se mu ve skutečnosti
vůbec nepodaří vyřešit úlohu, o kterou v soutěži primárně jde. Příkladem toho
může být soutěž v tzv. Turingově testu. Turingovým testem, který byl poměrně
dlouho považován za kritérium toho, zda je umělá inteligence doopravdy
inteligentní, projde takový systém, se kterým se dá chatovat takovým způsobem,
že člověk nerozezná, zda na druhé straně sedí jiný člověk nebo počítačový
program.  To se skutečně v roce 2014 podařilo, když porotce dokázal zmást
program, který předstíral, že je [třináctiletý chlapec z Ukrajiny, který není
rodilý mluvčí
angličtiny](https://www.theguardian.com/technology/2014/jun/08/super-computer-simulates-13-year-old-boy-passes-turing-test).
Způsob, jakým toho program dosáhl ale nevypovídá ani tolik o inteligenci
programu samotného jako o vychytralosti jeho autorů.

Když se soutěž ve vědecké komunitě etabluje, může se stát se na jejich
standardních datech se standardními metrikami soutěží nadále, přestože samotný
soutěžní úkol není zdaleka tak relevantní jako v době vzniku soutěže. To je
podle mě případ soutěže ve [sledování stavu mluveného
dialogu](http://workshop.colips.org/dstc5/). V soutěži se měří to, jak dobrou
má systém představu o tom, jaký je cíl uživatele, který telefonuje s nějakým
dialogovým systémem (člověk si chce třeba koupit lístek do kina, nebo zjistit
kdy mu jede příští tramvaj z Náměstí bratří Synků). Podoba soutěžního úkolu
vychází z toho, jak bylo před deseti lety zvykem dekomponovat architekturu
dialogového systému.  To se s nástupem takzvaného hlubokého učení výrazně
změnilo, přesto se vypisují další a další kola této soutěže.

# Kaggle

Této možná maličko překvapivé soutěživosti lidí, co se zabývají umělou
inteligencí, se rozhodl komerčně využít server [Kaggle](https://www.kaggle.com)
s velmi zajímavým obchodním modelem. Na tomto serveru se pravidelně vypisují
soutěže ve strojovém učení na různé problémy. Zákazníci Kagglu mohou přijít se
soutěžním problémem a vypsat odměnu pro nějaký počet nejlepších řešitelů. Na
serveru se tak objevují problémy jako [automatické označování youtubových
videí](https://www.kaggle.com/c/youtube8m), [vyhledávání míst, kde dochází k
ničení amazonského deštného
pralesa](https://www.kaggle.com/c/planet-understanding-the-amazon-from-space)
nebo [vyhledávání duplicitních otázek na serveru
Quora](https://www.kaggle.com/c/quora-question-pairs).  Kromě komerčně
motivovaných problémů jsou na serveru i soutěže, které mají pomoct
programátorům naučit se pracovat se strojovým učením, a problémy motivované
spíše akademicky.

Kaggle byl založen v roce 2010 a za tu dobu se serveru podařilo vytvořit
komunitu 536 tisíc registrovaných uživatelů. Od svého vzniku údajně [vydělal
12,5 milionu dolarů](https://www.crunchbase.com/organization/kaggle#/entity).
Společnost nedávno [koupil
Google](https://techcrunch.com/2017/03/07/google-is-acquiring-data-science-community-kaggle/)
a stala se tak součástí holdingu Alphabet.

# Nekonečný seznam soutěží

Zkusil jsem cvičně věnovat 30 minut googlení, abych získal představu, kolik je
soutěží určených pro vědeckou komunitu v informatice v letech 2016 a 2017.
Většina toho, co jsem našel je z počítačové lingvistiky, ale věřím, že je to
protože se v jiných oborech tolik neorientuji a nepoužívají hezké označení
_shared task_, které vyhledávání dost usnadňuje. Pro srovnání olympijských
sportů je 28 s celkově asi 300 disciplínami.

* [automatický závislostní větný
  rozbor](http://universaldependencies.org/conll17/) ve 45 jazycích

* [povrchová analýza
  diskurzu](https://aclweb.org/anthology/K/K16/K16-2001.pdf), tedy detekce
  vztahů mezi větami a odstavci

* [rozpoznávání textu z fotografií a videí](http://rrc.cvc.uab.es/)

* [rozpoznávaní textu historických tisků](http://icdar2017hba.litislab.eu/)

* [analýza středověkých rukopisů
  rukopisů](http://diuf.unifr.ch/main/hisdoc/icdar2017-hisdoc-layout-comp)

* [rozpoznávaní a detekce objektů ve
  fotografiích](http://www.image-net.org/challenges/LSVRC/) – kolébka hlubokého učení

* [odpovídání otázek o obrázcích](http://visualqa.org/challenge.html) – otázky typu: „Co má na
  sobě muž vlevo na obrázku?“ odpověď: „Kalhoty.“

* [automatické zpracování
  čínštiny](http://tcci.ccf.org.cn/conference/2017/cfpt.php) – segmentace na
  slova, analýza slovních druhů, vyhledávání informací

* [skloňování slov](http://ryancotterell.github.io/sigmorphon2016/) – jak zní
  „nejkulaťoulinkatější“ v sedmém pádě množného čísla?

* [řešení jazykových
  koreferencí](http://corbon.nlp.ipipan.waw.pl/index.php/shared-task/) – řeší,
  na jaké objekty odkazují zájmena v textu

* [detekce a oprava gramatických chyb](http://www.comp.nus.edu.sg/~nlp/conll13st.html)

* [detekce rodného jazyku autora anglického textu nebo mluvčího na
  nahrávce](https://www.aclweb.org/portal/content/2017-shared-task-native-language-identification)
  – noční můra absolventů zkoušky TOEFL, cokoli řeknete nebo napíšete, může být
  použito jako trénovací data v této soutěži

* [detekce _fake news_](http://www.fakenewschallenge.org/) – co by na to asi řekl
  [@PREZIDENTmluvci](https://twitter.com/PREZIDENTmluvci)?

* [analýza emocionální intenzity příspěvků na sociálních
  sítí](http://saifmohammad.com/WebPages/EmotionIntensity-SharedTask.html) – a
  co by na tohle řekl
  [@PREZIDENTmluvci](https://twitter.com/PREZIDENTmluvci)?

* [identifikace mluvčího na nahrávce](http://www.speech.sri.com/projects/sitw/)

* [sémantická podobnost slov](http://alt.qcri.org/semeval2017/task2/) a to
  v rámci jednoho jazyka i mezi jazyky navzájem

* [analýza sentimentu příspěvků na
  Twitteru](http://alt.qcri.org/semeval2017/task4/)

* [detekce humoru na Twitteru](http://alt.qcri.org/semeval2017/task6/) –
  [@PREZIDENTmluvci](https://twitter.com/PREZIDENTmluvci)?

* [extrakce klíčových slov a klíčových frází ve vědeckých
  textech](http://alt.qcri.org/semeval2017/task10/)

* [rozpoznávání obličejů na fotografiích](http://www.face-recognition-challenge.com/)

* [umělá inteligence pro hraní videoher](http://www.gvgai.net/)

A šach-box je taky fajn sport.
<iframe width="560" height="315" src="https://www.youtube.com/embed/kK5TQSKmS3o" frameborder="0" allowfullscreen></iframe>
